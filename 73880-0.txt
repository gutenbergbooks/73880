PUNASTA JA UIHREÄÄ

Kirj.

Lauri Soini





Helsingissä,
E. E. Sundvall,
1903.






      On mieleni verisen punainen
         ja tulisena liekkinä palaa.
      Se luontohon vihreän vilpoiseen
         ja suloseen sointuun halaa.



SISÄLLYS:

Punanen lippu
Äänilaulu
Ihmiskunnan kukka, I—IV
Lapset kadulla
Itkekää!
Kiitos!
Ei sittenkään!
Työväen illat
Omasta vastakohdastaan
Aineen multa ja aatteen kulta
Vanha tammi
Nuorten laulu
Salon tyttö kaupungissa
Luonnon syliin! I—IV
Kyntäjäpojan laulu
Työt kahden hän yksin suorittaa
Oli punaposkinen neitonen kerran
Vaatteissa ja alastonna.




PUNANEN LIPPU.


    Oi veljyet, lippua katsokaa
    miten yllä se hulmuten liehuu!
    Kuin huomenrusko se punertaa,
    väri hohtava kuin veri kiehuu!
    Veripunasena merkkinä olkoon se:
    niin nuorekas, kuohuva veremme
    on rinnassa, suonissamme!
    Veripunasena yllämme hulmuten
    se olkohon muistutin ainainen
    mikä, veljet, on ohjelmamme!

    Me olemme juuri ja varsi maan,
    on meissä sen kukkimisvoima.
    Mut hoivana meillä on nälkä vaan
    ja kurjuus, sorto ja soima.
    Maa luulevi voivansa kukkia
    ja kuitenkin sulkea, tukkia
    valon, lämpimän varreltansa...
    Rikas luulevi luovansa kulttuurin,
    kun verhoupi kultahan, silkkihin,
    vaikk' kahleissa kerjää kansa...

    Mut kansa ei kärsiä voi, ei saa
    elon orjuutta kauvan jatkaa!
    Sen täytyvi vapaus valloittaa,
    omin askelin astua matkaa!
    Työkansa jo voimansa kerätköön
    joka mies sekä nainen herätköön,
    pää pystyssä käyköhän valoon!
    Joka mies sekä nainen yhtyköön
    ja ympäri lippumme ryhtyköön
    vapahduksemme taistohon jaloon!

    Oi, siskot ja veljyet, katsokaa
    miten yllämme lippu liehuu!
    Kuin huomenrusko se punertaa,
    väri hohtava kuin veri kiehuu!
    Sen alla on joukkomme perhelies,
    joka ukkokin niinkuin nuori mies
    sen ympäri liittohon käyköön!
    Kukin kohdaltaan, rivit kauttaaltaan,
    koko tarmolla vaatien vapauttaan,
    yön usvista selvittäyköön!

    Niin vauhdilla taistelun tarmoisan
    ja voimalla yhteisponnen
    me saavumme uutehen aikahan
    ja löydämme rauhan ja onnen.
    Se aika jo ruskona kimmeltää,
    se meille jo silmihin himmeltää
    sinirannalta toivon taivaan.
    Oi, sillä on kirkas loistokkuus!
    Sen koitosta hohtavi onni uus
    jo aikamme taistohon, vaivaan.

    Mut kerta kun toivotun päivämme
    ajan siivetär maahan kantaa,
    veli veljelle, kansakin kansalle
    yli vetten kättä kun antaa,
    ja miekka kun taltaksi taotaan
    ja keihäs kyntöauraksi maan,
    ja voima on rauhan työssä —
    pois kuivuvat silloin kyyneleet,
    vuostuhanten aikana virranneet
    väkivallan ja sorron yössä.




ÄÄNILAULU.


    Nouskohon jo kaikki kansa
    oikeutta laatimaan,
    toimellansa, voimallansa
    vapautta vaatimaan!
    Yhteistunto, yhteiskunto,
    veljeshenki verraton,
    yksi mies ja yksi ääni —
    siinä Suomen suoja on.

    Yhteistyöllä kansa vaati
    korven kuuset väistymään,
    kansa pellot, niityt laati
    metsämaahan synkeään.
    Ken nyt, kurja, kukkarolla
    kahlehtia kansan vois?
    Yksi mies ja yksi ääni —
    patterit ja teljet pois!

    Yhteisvoimin toimi kansa
    valistusta valvattain,
    yhteisäänin laulujansa
    lauloi kautta maailmain,
    yhteismielin synnyimaata
    kaikki käymme puoltamaan —
    yksi mies ja yksi ääni
    yhteisesti vaaditaan.

    Vaimo, lieden lämmön luoja,
    nuoren kansan kasvattaa;
    vaimo, siveyden suoja,
    sulostuttaa maailmaa;
    heikon hellä hoiva, nainen,
    hänkö ääntä ilman jää?
    Mies ja nainen yhdellainen —
    siinä taiston määränpää.




IHMISKUNNAN KUKKA.



 I. PÄIVÄN POLULLA.


    Kevähisen kukkasen lainen
        tyttö on pienenä lasna:
    vuokon valkoisen,
        orvokin tuoksuavan.
    Aatteles vienouttansa,
        joka kuni hentonen helve
    liehuvi leijaillen,
        korttansa kaulaillen!
    Aatteles kainouttansa:
        umpuna, silmillä verhot,
    uinuu se aavistain
        tuulia maailmain!
    Aatteles raittiuttansa,
        joka terälehtenä nuorra
    ummusta pilkistää,
        päivähän tirkistää!

    Kukkasen kaltanen vielä
        neito on kasvaessansa
    aatteles kauneuttaan
        ummusta aukenevaa!
    Ollapa pilvetön, kirkas
        kukkasen aamunen päivä,
    ollapa nähtävinään
        kaunehet korkeimmat;
    tuliapa lämpimin tuulin
        tuudituks lempeys rinnan,
    hellimys heikomman,
        tuoksumus suloinen;

    tuliapa viljellyksi
        ymmärrys tarkka ja vilkas,
    kerkeä selvittämään
        piirtehet hienoimmat;
    tuliapa viedyksi neito
        lämpimän päivyen alle,
    viedyksi parhaitten
        polkujen kulkemiseen —
    mihin elon tiellänsä voikaan
        kelvata neitonen nuori,
    laiho se toivokas on,
        ihastus kansan ja maan!

    Entäpä sitte kun joutuu
        armas ja auvokas aika,
    jolloin yhtä hän vaan
        alkavi kaihoamaan!
    Vihdoin löytävi neito
        toivotun poikasen uljaan,
    silmähän vilkahtaa
        silmäys vienoinen —
    ruusulle tuoksuvat kummut,
        päivälle hohtavi taivas,
    valtimot läikkyen lyö,
        rinta on riemua täys.
    Riemuten rinnalla kullan,
        kätöset käärien yhteen,
    lintuna liidellään,
        pesähän pistäytään.
    Lemmen liekissä yhtyy
        lempivä mieli ja ruumis,
    sydämet yhtenä lyö,
        yksi on aatoskin,
    riemu ja pilvyet murheen,
        onni ja onnettomuuskin
    kaikki on yhteiset,
        kaikki on salvat pois.

    Kuhertavan kevähisen teiren
        pesän pian poikaset täyttää,
    lapsoset avuttomat on,
        vaativat vaalintaa.
    Yhdessä askaret hoitain,
        yhdessä iloten ja surren
    ahkerat vanhemmat
        lapsia kasvattaa.
    Ulkona liikkuvi taatto
        päivisin ansiotöissä,
    äitipä puuhailee
        liettänsä lämmittäin.
    Iloa ja onnea on
        elo lempeän, toimevan vaimon,
    jonk' koti puutteeton,
        lämmin ja kaunonen on,
    jonneka iltaisin
        mies mielevä tyynenä astuu,
    ilosena mieleltään,
        vaimoa auttelemaan,
    laulaen tuudittamaan
        kodin pienintä, hentoa kukkaa,
    toisia lapsia myös
        yhdessä hoitelemaan.

    Lapsien kasvatus on
        kodin tehtävä suurin ja tärkein,
    äidillä kasvatus on
        valtius maailman.
    Oi, mikä kalleus on
        hyvä äiti mi voipi ja tahtoo
    nousevat pienoiset
        ohjata parhain päin!
    Kasvatus tehtävä on
        kuin kevähinen kyntö ja kylvö,
    jossa mi taaksemme jää,
        edestä sen löydämme taas.

    Jos kuka kuntoa on,
        jalon tuntoa kylvänyt lapseen,
    lapsesta heijastaa
        takasin se vanhempaan:
    hällä on riemuinen
        elon päivyen ehtoopuoli,
    onnekas ompi hän myös
        iltana vanhuuden.



II. VALOA JA VARJOA.


    Yksi kun kulkevi kukkien keskellä
    elämän polkunsa täällä —
    toinen on kuin haavan lehti
    liukkahalla jäällä.

    Yksi kun lapsena kapaloon uinuu
    lemmen ja onnen vyöhön —
    toinen käypi kerjäläisnä
    pakkaseen ja yöhön.

    Yksi kun kasvavi kiehkuraruunussa
    kaunihin, ihanan ja jalon —
    toinen piennä työnnetään
    työhön mieron talon.

    Yhden henki kun heilimöi
    ja kukkana nurmehen juurtuu —
    toisen sielu silvotaan
    ja murehissa murtuu.

    Yksi kun livertäen, riemuiten
    kera kultansa kuhertelee
    toinen hälle tehtahassa —
    huntuja kehräelee.

    Yksi kun ilosena vihkimätuolilta
    vuotehelle astuu —
    toinen raukka raiskaeltu
    kyynelistä kastuu.

    Yksi kun vaalivi ilosia lapsia
    turvassa taaton ja miehen —
    toinen niitä taluttavi
    yksin mieron tiehen.

    Yhdellä liesi on lämmin ja lauha
    ja koti niin kaunis ja armas —
    toisen mökki leivätön
    ja liesi kylmän karmas.

    Syytä on yhdellä ilosin mielin
    onnensa päivyttä kiittää —
    Toinen koito elon tiellä
    kyyneleitä niittää.



III. MONET MURTUVAT.


    Iloset ihmiset, tietkää kaikki,
    vaikka te tahdotte unhottaa,
    tietkää, kuinka on ihmislapset,
    vaimot ja lapsoset kultahapset
    useat murtanut armoton maa!
    Lapsena, käydessä kerjuuteillä,
    kylmillä, jäisillä penkereillä
    usea jo kelmeni, kylmettyi,
    runtui ruumis ja särkyi sielu,
    sydänveri nuorekas jähmettyi,
    usean tempasi hornan nielu,
    tempasi maailma tunnoton, nurja,
    murskasi astinlaudakseen.
    Siellä nyt itkee se poljettu joukko,
    itkevät lapset ja raiskatut neidot,
    itkevät kalpeat vaimotkin.

    Monethan miehetkin murtuvat,
    sankarit suuretkin sortuvat
    elämän jylhillä jyrkänteillä.
    Kuinka jaksaa hento nainen,
    kantelon kielonen hienokainen,
    — merien aallokossa,
    elämän taistelossa —,
    kuinka jaksaa hän auttaa itseään?

    Hän ei jaksa, hän yrittää turhaan
    toteen vain huutaa ja kujertaa,
    toivoo lohtua, apua ja turvaa,
    kaipaa huoltensa huojennusta,
    halajaa henkensä vapautusta.
    Saapiko halata ja kaihota turhaan?

    Oi, jos kantaisi kantelon kaiku
    sydämien soppihin sisimpiin,
    hälytyskelloja,
    herätyskelloja,
    hyviä ja jaloja ja kauniita kelloja,
    suurien surujen synkkiä kelloja,
    kelloja veristen tuskien, murheitten
    tahtoisin tarmolla soittaa
    mielissä maailman valtojen;
    tahtoisin ihmiset voittaa
    työhön uudistuksen,
    kaikkien heikkojen pelastuksen
    ja vapautuksen.



IV. NAINEN ON IHMISKUNNAN KUKKA.


    On nainen kansamme onnen pohja,
    ja hällä on tulevan toivomme ohja.
    Ken ihmisyyden ilmituojan
    ja nousevan polven hellän suojan
    ja nuoren kansan kasvattajan
    ja elämän sulosen hienostajan —
    ken voi hänet tallata lokaan?

    Ja nainen on ihmiskunnan kukka,
    ja luomisen ruunu hän kaunein on.
    Miten sallitte, että sen kultatukka
    yhä suoltuu juoksussa murrokon?
    Heti viekää valoa ja lämpöä hälle,
    heti suokaa suloa sen elämälle!
    Heti loasta ja liejusta köyhä nainen
    nyt ihmistielle jo auttakaa!
    Heti tummasta alhosta kaunokainen
    nyt täytyy päivähän nostattaa!

    Oi, tulkaa tuuloset lämpimät,
    suven ilmalta, etelästä liidelkää,
    ja tulkaa päivyen säihkynnät
    ja tuokaa valoa ja lämpimää
    ja tuokaa vettä ja tuokaa tulta
    ja kirkastakaa sydänten kulta
    ja sulattakaa ja yhdistäkää
    ja veljet ja siskot lähentäkää
    luo toistensa!
    Kunnes kaunoset kantelot kerran kaikaa
    ihmeen ihanata, valosata uutta aikaa,
    aikaa kirkastetun ihmisyyden,
    aikaa vapaan, väljän henkevyyden,
    aikaa onnen ja riemun.




LAPSET KADULLA.


    Nämä lapsoset, päivähän luodut,
    ovat suljetut synkeyteen.
    Sinisilmä on riemua varten,
    vaan vuotavi kyyneleen.

    Nämä lapsoset lämpöä kaipaa,
    vaan kadulla kylmä on.
    Nämä lapsoset pyytävät leipää —
    oi, kuullos, sä tunnoton!

    Nämä piskuset _pyytävät_ sulta
    mihin heillä on _oikeus_,
    olis oikeus muutakin saada:
    kodin lämpö ja kasvatus.

    Oi, etkö sä ihminen vauras
    verituskia rintaasi saa,
    kun kansasi kalliit lapset
    näin itkien vaikertaa!

    Ken lapsena itkien kerjää
    palan pienosen leipää vaan,
    hän miehenä uhkaten vaatii
    elinehtoja, oikeuttaan.

    Tyly uhka on sorron kasvu,
    viha kukka on kurjuuden.
    Niin, köyhä jos liekissä hehkuu
    kuka sytyttävi liekin sen?




ITKEKÄÄ!


    Oi, vaimot ja lapsoset, itkekää!
    Te itkien nokkoset kitkekää!
    Vilun vaivanen elämänne,
    sydäntuskanne, kärsintänne
    ja kaihot ja raskaat huolet
    ja pistävät mieron nuolet —
    ne kaikki te vesiksi itkekää,
    niin jotta ne virtoja synnyttää
    ja virrat täyttävät tulvanaan
    joka kaupungin ja kaiken maan
    ja sortajat virtaan hukkuvat
    ja virrassa sulavat kalseat
    sydänkalliot,
    jääkammiot —
    ja kukkia kasvavat rauniot!

    Niin paljo kun itkeä jaksatte,
    maan huuhtovi kyynelsuihku se.
    Ja yltä sen vettenpaisumuksen
    taas nousevi aurinko siunauksen.
    Ja silloin taivas ja kaunis maa
    sen loistossa kirkasna kimaltaa.




KIITOS!


    Oi kiitos, Jumalani, että sä soit
    surun tulta ja tuskaa mulle!
    Olis sydämeni, sen sinä arvata voit,
    ihan arvoton muuten sulle.

    Oman mieleni palossa ma ymmärtää
    voin muittenkin surujen juurta.
    Sitä ilman en tuntisi ensinkään
    maan piirissä mitään suurta.

    Mut kun olen surujen ja tuskan mies,
    niin surujeni hiiliin yhtyy
    koko kansani liekkivä murheen lies —
    ja silloin se palamaan syttyy!




EI SITTENKÄÄN!


    Ja vaikkapa maailma kahleihin
    mun elämäni vangiksi saisi,
    ihanteitani en minä sittenkään
    ikipäivinä unhottaisi!
    Mitä painavammin
    mua multahan poljettais,
    sitä ankarammin
    mun mieleni kaihoais!
    Tuliroihuna loimotellen
    mun sieluni palaisi
    ja säkeninä välkähdellen
    kevätriemua halaisi!

    Ja vaikkapa ruoskalla suomittais
    mua elämän rientoni tähden,
    niin ruoskakin ennen katkeais
    kuin uraltani syrjään lähden!
    Mitä kirpeämmin
    mun haavani kirveltäis,
    sitä virkeämmin
    mun henkeni ryntäjäis,
    ja ukkospilvenä jälleen
    mun ääneni jyräjäis,
    tulisimmalle välkynnälleen
    mun salamani säilähtäis!

    Mut ollapa kumpua välkeää
    mun vapahana liikkua hiukan,
    ja ollapa valoa ja lämpimää
    ja saadapa leivänkin niukan!
    Mun lauluni saisi
    sulin kielosin kajahtaa!
    Se heijastaisi
    niin kirkasna maailmaa!
    Se huolet ja murheet voittais,
    ne tyynenä tulkitseis
    ja iloa ja onnea soittais
    ja kansaa palveleis!




TYÖVÄEN ILLAT.


    Tämä aika on taiston ja kärsinnän,
    mut taistoa toivehet johtaa.
    Ne viittovat luolista tehdasten
    ylös, kauvaksi, koittohon päivän sen,
    jona ahkera raataja elämän
    ilon, onnen ja rauhan kohtaa.

    Työ ei ole silloin niinkuin nyt —
    se ei ole orjan työtä.
    Se uusien sankari-ihmisten
    on kunniatehtävä riemuinen,
    jota toimivi ihminen veljeynyt
    vain hetkisin, ei läpi yötä.

    Hän hetkinä päivyen parhaimman
    luo elämän pohjan ja kaiteen.
    Mut päivä kun päättyvi kätten työn,
    niin raataja löystävi raadevyön
    ja ravitsevi rintansa rauhaisan
    mehuhedelmillä hengen ja taiteen.

    Yks soutavi aavalle aatteitten,
    yks laskevi lahdelle lemmen;
    yks laulavi laulua sointuvaa,
    yks tietehen tarhassa askartaa;
    yks istuvi nurmella uinaillen,
    yks karkelot kiitävi ennen.

    Vähät siitä mi millekin mieleen on,
    kun kaikilla vaan on aikaa;
    koko kansa kun vapaat illat saa
    sydäntyötänsä hetkisen harrastaa,
    se kasvavi, nousevi taivohon,
    ja rinta sen riemua raikaa.




OMASTA VASTAKOHDASTAAN.


    Miss' elämän ankara myrsky pauhaa,
    kas, siellä on kaihoa satamaan.
    Mut missä on leutoa, missä lauhaa,
    kas, siellä taistoja toivotaan.
    Jos missä ei mitään näy,
    ei siellä mitään luonnukaan.
    Koko olemus esiin käy
    omasta vastakohdastaan.

    Ken orjana mieron leipää syöpi,
    tien tahtovi murtaa vapauteen.
    Ketä ankarin iskuin vääryys lyöpi,
    hän innolla pyrkivi oikeuteen.
    Jos missä ei mitään näy,
    ei siellä mitään luonnukaan.
    Koko olemus esiin käy
    omasta vastakohdastaan.

    Jos missä on pahuus painavinna,
    niin siellä on rientoa hyveihin.
    Ja missä on valhe mahtavinna,
    siell' arvohon täyttävi totuuskin.
    Jos missä ei mitään näy,
    ei siellä mitään luonnukaan.
    Koko olemus esiin käy
    omasta vastakohdastaan.

    Kun vallalle pääsevi aine ja liha,
    pian toivomme elohon henkiseen.
    Kun aikansa riehuvi raivo viha,
    sydän herkkä on hellään rakkauteen.
    Jos missä ei mitään näy,
    ei siellä mitään luonnukaan.
    Koko olemus esiin käy
    omasta vastakohdastaan.

    Jos jossakin väikkyvi unenhorto,
    halu siellä on suurin valveille.
    Kenen kietovi särkynyt sekasorto,
    sopusointuhun ehjään halaa se.
    Jos missä ei mitään näy,
    ei siellä mitään luonnukaan.
    Koko olemus esiin käy
    omasta vastakohdastaan.




AINEEN MULTA JA AATTEEN KULTA.


    Kaks kauvan on ollunna vastakkain:
    maa alhaalla, ylhäällä pilvi.
    Ja kauvan on ollunna vastakkain
    tosi ainehen, aattehen ilvi.

    Sumupilvi on leijunut irrallaan
    sinijärvien maailmasta —
    mies miettivä huojunut houreissaan,
    ei tuntenut mullan lasta.

    Polo raataja ainehen alainen
    valon sankarin notkuen kantoi,
    mut sankari suuri ja salainen
    hänen nälkähän nääntyä antoi.

    Jopa vavahti ja valveni aineen mies,
    mies poljettu niskan nosti!
    Pois vierähti taakka ja murtui ies —
    niin Kullervo kohlunsa kosti!

    Mut vieläkin väikkyvät vastakkain
    tosi ainehen, aattehen ilvi.
    Niin, vieläkin väikkyvät vastakkain
    maa alhaalla, ylhäällä pilvi.

    On aika jo aattehet nostattaa
    kotikoivuina nurmelta töyryn!
    Ne viiltävät vihreillä latvoillaan
    pois taikojen pilvihöyryn!

    Jo nousevi tuuhea aatteen puu
    mehupohjalta maisen mullan,
    mut vihreä latva sen heijastuu
    ikipäivyen kirkkaan kullan!




VANHA TAMMI.


    On nuorena vesana se kerran noussut,
    kera tuhansien vesojen kilpaillut.
    On ollut se vehmas ja hyötysä tammi
    ja ihanin terhoin versonut.
    Niin vireänä, viherjänä versoi se,
    ja latva sen laajeni taivaalle.

    Nyt taivahan rantoja myöten se kaartuu,
    yltympäri kattavi kaiken maan.
    Mut kuivunut on sen suonien mahla,
    se laannut on aikoja kasvustaan.
    Jo onsi ja laho on vanha puu,
    sen leveät lehvät kuivettuu.

    On ympäri tammea nuori metsä,
    joka kilvaten pyrkivi taivoon päin.
    Mut sitä ei salli se vanha tammi —
    kun jäisi se peittohon metsän näin.
    Se metsältä auringon varjoaa
    ja kuoleman taimille tarjoaa.

    Oi, nouskaa pienoset kirvesmiehet —
    tuhat pientä on sama kuin suuri mies!
    On aika jo kaatua vanhan tammen,
    sen luita jo syököhön loimuva lies!
    Ja nouseva koivikko kaiken maan
    on vapaa nuoressa kasvussaan!




NUORTEN LAULU.


    Me laulaen kilvalla laskeutaan
    alas kuivilta kukkuloilta,
    ja elämän vettä me maistellaan
    sinijärvien rannikoilta.
    Niin raittihit lähteet siellä on,
    ja valkoset kukkaset nurmikon
    ne toivojen tähtinä viittovat
    päin taivahan siintoa suurta.

    Me kansamme keskelle kuljemme
    kuin helmahan äidin armaan,
    ja rintahan kiini me suljemme
    sen kehtomme tuutijan harmaan.
    Sen kanssa me tahdomme toimia
    ja koitella nuoria voimia,
    ja rintamme riemua soitellen
    sen rinnalla sykkivät kilvan.




SALON TYTTÖ KAUPUNGISSA.


    Oi, ihmiset, ihmiset, ilmaiskaa,
    miks minut on tänne tuotu!
    Ja miksi on vihreä laaksomaa
    niin kauvaksi jättää suotu?
    Miks täytyvi kaihota ruikuttain,
    salon tuntea sulot vain kaihossain?

    Mun mieleni halajavi hiljaista
    sulosoppea rannalla lammen.
    Kera kultani mielisin kuunnella
    käen kukkua latvassa tammen.
    Mut vallassa maailman myrskyjen
    mä itken ja orpona tuskailen.

    Mun mieleni halajavi liidellä
    yli lehtojen, laihojen, vetten,
    ja katsoa päivyen säihkyssä
    yli maitten ja manteretten.
    Mut miero mun siipeni poikki lyö,
    ja toivoni päivyen peittää yö.

    Mun mieleni halajavi hengittää
    salon rauhaa suurta ja syvää.
    Se halajavi elää elämää
    ikikaunista, totta ja hyvää.
    Mut kätkössä kalliomuurien
    jääharkoksi jäätyvi sydämen.

    Mun mieleni halajavi vihantaa
    ja vehmasta onnen oksaa.
    Mut muitten on metsä ja muitten maa,
    vain muureja silmäni hoksaa.
    Jos jossakin lehväkin liplattais,
    miten täällä sen taittaa uskaltais!

    Kai ovatkin toivoni turhia,
    kai suotta on mieleni paha.
    Salcunelmani kai ovat houreita
    ja totta vain touhu ja raha.
    Mut ihana on sentään salomaa,
    ja sinne mun mieleni halajaa!




LUONNON SYLIIN!


    I.

    Varjoissa uinuvi sulotonta unta
    homehtunut oppinut yhteiskunta.
    Kirjoissa henki sen nuutuu,
    niihin se turtuu ja puutuu.

    Pitäkää sielujen palanut tuhka,
    pitäkää kirjojen kuivunut ruhka,
    joka eli — ennenkun kuoli!
    En minä kuorista huoli!

    Luontoa, elämätä huokua tahdon,
    helmiä etsiä pohjalta vahdon!
    Luonnossa, suloa mi helää,
    elämäni halajan elää!

    Luonto on nuortean elämän virta,
    luonnossa virisevi sointujen pirta
    kaunista kangasta luoden,
    iloa ja riemua suoden!


    II.

    Jos astuvi hetkeksi köyhään majaan
    tai vaikkapa pistäkse seppien pajaan,
    niin rinta, mi kirjaan kyltyy,
    taas uudesti elämään yltyy.

    Jos hetkeksi ottavi varresta paljan,
    niin tuntuu kuin olis raskaan taljan
    pois heittänyt hartehilta,
    ja voimasta kuohuu rinta.

    Jos hetkisen lavertaa vaimojen kanssa
    ja kuulevi iloja ja murheitansa,
    niin hellästi heläjää mieli
    ja lauluhun läikkyy kieli.

    Vaan entä jos leikkivi parvessa lasten,
    sinisilmien, raitisten valkohasten!
    Oi, iloa sun sydämesi silloin!
    Nukut ruusujen tuoksuun illoin!


    III.

    Kun kevähällä jättävi kaupungin
    ja kulkevi ympäri maata,
    ihan onnesta, riemusta hullautuu!
    Sitä ei edes kertoa saata —
    oma itse kun kokonaan unhottuu
    ja luonto vain mielehen heijastuu!

    Ohi vaarojen vilkkuvat kirkkainnaan
    sinijärvet ja vihreät lehdot,
    ja vainiot tuoksuvat tuoreuttaan,
    ja tuutivat tuulien kehdot,
    ja kukkia, kukkia täynnä on maa,
    ja perhoset päivässä liihottaa.

    Ja karjojen kellot ne kalkattaa,
    ja lintuset livertävät kilvan,
    ja vaaleat hattarat kaihottaa
    yli kirkkahan, siintävän ilman,
    ja loistava aurinko kirkastaa
    tien varrella talosen ikkunaa.

    Joka hetkenä kulkija nähdä saa
    yhä uuden ja ihanan taulun,
    on suloa ja kauneutta täynnään maa
    ja helinätä soiton ja laulun.
    Elo on kuin lintusen vapaa ain —
    oli pitkin tai poikittain!


    IV.

    Mut silloin elämä on parhaallaan,
    kun niitylle heinään lähtee!
    On ihan kuin janon sais sammuttaa
    sulovetosella lirisevän lähteen,
    kun tuoresta heinää niittelee
    ja heinillä perhona liitelee,
    ja heleänä päivä paistaa,
    ja nurmi ja lehto loistaa!

    Oi, ihanata heiniä huiskuttaa
    on rinnalla neitosen vilman,
    ja silmää iskien kuiskuttaa
    kera viehkeän sirkeäsilmän!
    Välin punasena poskuet hiilottaa,
    välin huivihin silmät hän piilottaa!
    Ja heleänä päivä paistaa,
    ja nurmi ja lehto loistaa!

    Miten ilosena hilskaten, kilpaillen
    pere illalla saunahan saikaan!
    Oli löylyssä saunan lämpöisen
    koko karjamme yhteen aikaan!
    Mut hämärässä jälkeen iltasen
    pojat koputtavat aitan ovehen.
    On sulosen valonen suvinen yö,
    sydän leutona sykkien lyö.

    Ja aitassa soidessa hyttysen
    on armasta vaipua uneen,
    ja neitojen vaipassa uinaillen
    jää maailma unhon lumeen.
    Mut olo niin suvisen sulonen on
    ja uni niin ilosen huoleton.
    On sulosen valonen suvinen yö,
    sydän leutona sykkien lyö.




KYNTÄJÄPOJAN LAULU.


    Minä maatani kynnän.
    Kivikumpujen kuohkea, möyheä maa
    orasnousua vehmasta ennustaa
    kevättenholla tuorehen tuoksun.
    Hepo astuvi verkkahan vakoaan,
    johon virittävi aurinko soitsullaan
    soman kultarihmojen juoksun.
    Kun kiteilee
    ja säteilee
    näin peltoni verhossa kultien,
    oi ihanaa
    ja juhlaisaa
    on toivokas toimeni keväinen!

    Niin maatani kynnän.
    Ja lähtösen tummahan kalvohon,
    joka peilinä vihreän lehdon on,
    luo aurinko loiston kumman.
    Koko maisema välkkyen väräjää.
    Käki kaihoten kukkua helkyttää
    käpylatvassa kuusikon tumman.
    Käen kaihontaan
    lurituksellaan
    satakielonen riemua soinnuttaa.
    Se valtaa mun,
    ihan innostun —
    mun lintuset laulelukilpaan saa.

    Minä kynnän ja laulan.
    Ja hevoseni nuori ja eloinen,
    mun kiiltäväkarvani heloinen,
    vaon varrella astuskellen
    elokatsehin tutkivi maisemaa
    ja herkkiä korvia liikuttaa
    kevätkaikuja kuulostellen.
    Kun istuudun
    ja laulelun
    lepohetkenä nurmella viritän,
    hepo kuulostaa...
    jopa hirnahtaa...
    minä hevoseni riemuksi liritän...

    Minä kynnän ja laulan.
    Niin viehkeän kaunonen mulla on maa,
    niin kiehtova, mieleni ettei saa,
    ei voi olla laulua ilman.
    Mä laulelen työssä, ja iltaisin —
    oi, silloin vasta mä laulankin
    kun luon' olen armahan Vilman.
    Hänen silmistään
    sadepäivän nään,
    näen pohjolan siintävän taivahan;
    ja vihreän maan,
    ja aallokkaan
    ja siintävän päilyvän lahdelman.

    Mun täytyvi laulaa.
    Mun täytyvi laulaa aurastain,
    kotipellosta, nuoresta kaurastain,
    kotimaastani armahasta,
    kevätpäivästä, laulusta lintujen
    ja ilmeistä kultani silmien —
    jos niistä ei, mistäs vasta!
    Oi, enimmin
    ja hellimmin
    mä silloin lauluja laulaisin,
    kun varjoitta
    ja vapaana
    valo pääsisi kansani rintoihin!




TYÖT KAHDEN HÄN YKSIN SUORITTAA.


    Näki neitonen herkkä ja hehkuinen
    punaposkisen nuorukaisen.
    Toi poikanen neidolle sormuksen
    ja lempensä paulahan sai sen.
    Ja lemmen hedelmänä syntyi laps,
    niin terve ja kukkea pellavahaps.

    Mut miehessä puuta ei ollutkaan
    sitä hedelmätä hoivaten kantaa.
    Meni toisia tyttöjä narraamaan
    hän ympäri maailman rantaa.
    Nuor äiti nyt huokasi häpeissään —
    mut eipähän yltynyt itkemään!

    Hän herroille laittoi ruokalan
    ja vastukset tarmolla taittoi,
    ja lapsensa sorjan ja reippahan
    kuin muutkin hän kouluun laittoi.
    Työt kahden hän yksin suorittaa —
    oi, kunnia kunnolle antakaa!




OLI PUNAPOSKINEN NEITONEN KERRAN...


    Oli punaposkinen neitonen kerran.
    Lauleli, liverteli luonnossa Herran.
    Suven sulonurmella leikkiä löi.
    Muonaksi mättähän marjoja söi.

    Vaan tuli talvi ja tuprusi lunta.
    Uinuen suvisien muistojen unta
    harhaili hankea neitonen,
    lauleli kylmässä värjyillen.

    Sävy oli katkera neitosen laulun.
    Kasvoilla väri oli kuoleman kauhun.
    Vilusta ja nälästä laulaen näin
    rimpusi neitonen eellehen päin.

    Pakastii piipitti pihlajapuusta:
    "Älä, älä siitä! Sä laulele muusta!" —
    "Laulelen sitä mitä sisälläni on;
    vilu on, nälkä on armoton."

    "Omiasi älä, vaan muista sa laula!"
    "Ensiksi leipää, sä seppelekaula!" —
    "Mistäpä sulle sen leivän sain?"
    "Älä edes estele laulelujain!"

    Vilustansa neitonen lauleli hetken,
    vaan pian nälkä jo katkasi retken. —
    Neitonen kaatui. — Miksi? — Ken ties.
    Hangelta löysi sen hiihtävä mies.




VAATTEISSA JA ALASTONNA.


    Meni nuoria herroja rannalle uimaan,
    meni seitsemän sorjassa parvessa.
    He säälien silmivät kulkijapoikaa
    repaleista ja paljasjalkaista.

    Kiviniemestä heittyen vetosen helmaan,
    he laiskana lahdessa loiskivat.
    Mut lahdesta lasketti järvelle poika,
    teki kääntehet sotkasen soreat.

    Ihastuksella katsovat nuoret herrat,
    miten pulskivi poikanen taidokas.
    Hän joka oli vaatteissa kerjuri kurja —
    alastonna on sankari, kuningas!






